PORTFOLIO I-Talent

Mehmet Furkan Karakoc

1	Voorstelling
Mijn naam is Mehmet Karakoc, ik ben 22 jaar en momenteel zit ik in mijn laatste jaar aan Hogeschool PXL, richting Toegepaste Informatica met als afstudeerrichting Applicatieontwikkeling. Ik ben een rustige en behulpzame persoon die graag anderen ondersteunt wanneer nodig. Betrouwbaarheid, loyaliteit en zelfstandig werken zijn eigenschappen die goed bij mij passen.
In mijn vrije tijd hou ik mij graag bezig met gaming, muziek beluisteren, reizen en het spelen van basketbal of voetbal. Deze hobby’s zorgen ervoor dat ik een goed evenwicht vind tussen werk en ontspanning.
Als fullstack developer heb ik een brede interesse in zowel frontend, backend als mobile development. Ik werk graag met verschillende technologieën en frameworks, omdat ik het belangrijk vind om mij continu verder te ontwikkelen binnen IT. Mijn grootste talent als developer is probleemoplossend denken en het nauwkeurig afwerken van projecten.
Toch ben ik mij ervan bewust dat ik nog kan groeien, vooral op vlak van soft skills zoals communicatie en zelfzekerheid. Hier wil ik in de toekomst zeker verder aan werken.
Over 3 tot 5 jaar hoop ik als freelancer aan de slag te kunnen gaan, zodat ik op zelfstandige basis projecten kan realiseren. Indien dit niet direct mogelijk is, wil ik graag starten bij een bekend IT-bedrijf waar ik mij verder kan specialiseren als frontend of backend developer. Op lange termijn droom ik ervan om zelf een IT-bedrijf op te starten.
Binnen een werkomgeving vind ik respect, eerlijkheid en open communicatie erg belangrijk. Ik geloof dat een goede samenwerking en een positieve sfeer bijdragen tot betere resultaten en persoonlijke groei.


2.1.1	Seminaries
1.	The role of Power Apps, the low-code platform of Microsoft 365, in a modern workplace that is evolving at lightning speed
	In dit seminarie leerden we hoe je met Power Apps op een snelle en gebruiksvriendelijke manier moderne applicaties kan ontwikkelen binnen Microsoft 365.
	Hogeschool PXL, lokaal G412 – georganiseerd door het bedrijf Easi
	12 maart 2023, van 08:30 tot 12:30 (4 uur)
	Applicatieontwikkeling (AON) / Softwaremanagement (SWM)
 

2.	API & Security Testing: Unleashing the Power of Manual Testing
	Tijdens dit seminarie maakten we kennis met verschillende technieken voor API testing en security testing, met focus op manuele tests.
	Hogeschool PXL, lokaal G412 – georganiseerd door het bedrijf AE
	19 maart 2024, van 08:30 tot 12:30 (4 uur)
	Applicatieontwikkeling (AON) / Artificial Intelligence (AIN) / Softwaremanagement (SWM)

3.	ChatGPT implementaties voor bedrijven
	We leerden wanneer en hoe je ChatGPT kan inzetten binnen een bedrijf, met praktijkvoorbeelden en een hands-on workshop.
	Hogeschool PXL, lokaal G414 – georganiseerd door het bedrijf MbarQ
	23 april 2024, van 08:30 tot 12:30 (4 uur)
	Applicatieontwikkeling (AON) / Artificial Intelligence (AIN) / Softwaremanagement (SWM)

4.	The Rise of Low Code
	In dit seminarie bouwden we een mobiele applicatie via het OutSystems low-code platform om kennis te maken met snelle app development.
	Hogeschool PXL, lokaal G412 – georganiseerd door het bedrijf Harmony Group
	7 mei 2024, van 08:30 tot 11:30 (3 uur)
	Applicatieontwikkeling (AON) / Artificial Intelligence (AI) / Softwaremanagement (SWM)

5.	Flutter en Use Case
	In dit seminarie kregen we een introductie tot Flutter en leerden we hoe dit framework wordt gebruikt voor cross-platform app development.
	Corda Campus, gebouw 7 – iClassroom 2 (lokaal CC713) – georganiseerd door IT Licious
	6 november 2024, van 13:30 tot 16:30 (3 uur)
	Applicatieontwikkeling (AON) / Algemeen

6.	Enterprise Architecture
	We leerden hoe je als IT-architect stabiliteit kan creëren in een snel veranderende technologische omgeving en hoe je disruptieve technologieën verwerkt in een architectuur.
	Corda Campus, gebouw 7 – iClassroom 1 (lokaal CC712) – georganiseerd door Cegeka
	20 november 2024, van 13:30 tot 17:30 (4 uur)
	Artificial Intelligence (AIN) / Applicatieontwikkeling (AON)


7.	How to facilitate a workshop?
	In dit seminarie maakten we kennis met de Design Sprint methodologie en leerden we hoe je zelf een workshop efficiënt kan faciliteren.
	Corda Campus, gebouw 7 – iClassroom 2 – georganiseerd door The Value Hub
	4 december 2024, van 13:30 tot 17:30 (4 uur)
	Artificial Intelligence (AIN) / Applicatieontwikkeling (AON) / Softwaremanagement (SWM)

8.	State Management for Angular
	We leerden hoe Angular overschakelt van zone.js naar nieuwe technieken zoals signals voor een efficiënter state management.
	Corda Campus, gebouw 7 – iClassroom 1 (lokaal CC712) – georganiseerd door AE
	11 december 2024, van 13:30 tot 16:30 (3 uur)
	Applicatieontwikkeling (AON) / Algemeen
2.1.2	Innovatie
1.	Innovatieroute: 
	Application Integration
	Tijdens deze innovatieroute maakten we kennis met verschillende integratie-technologieën en -platformen zoals Red Hat Camel en Azure API Management. We leerden hoe je API's ontwikkelt, beheert en integreert binnen complexe softwareomgevingen.
	Corda Campus – gebouw 7, lokaal CC712 – georganiseerd door CornerBrix
	 Van 24 september t.e.m. 8 oktober 2024, telkens van 09:00 tot 16:00 (totaal: 21 uur)
2.	Hackaton: 
	Hack The Future 2024 — Flexso Challenge: Is Anybody Out There?
	Tijdens deze hackathon ontwikkelden we in team een webapplicatie binnen de SAP-technologieën (UI5 en CAP) om expedities naar verre sterrenstelsels te organiseren en zo op zoek te gaan naar buitenaards leven. We werkten met realistische datasets en pasten de Drake Equation toe om de kans op buitenaards leven te berekenen.
	A Room with a ZOO — Koningin Astridplein 20, 2018 Antwerpen
	19 november 2024, telkens van 09:00 tot 19:00 (totaal: 10 uur)

2.1.3	Persoonlijke ontwikkeling
1.	Projectweek 2TIN: 
	Tijdens de projectweek namen we deel aan diverse interactieve sessies, workshops en seminaries rond persoonlijke en professionele ontwikkeling, zoals samenwerken in team, reflecteren, academisch schrijven, onderzoek vaardigheden, netwerken en agile werken. De week werd afgesloten met een projectbeurs het start aan het Research Project.

	Hogeschool PXL – gebouwen B, E en D (Corda Campus en Elfde-Liniestraat, Hasselt)
	Van maandag 12 februari t.e.m. vrijdag 16 februari 2024, telkens van 08:30 tot 17:00 (Totaal: ± 35 uur)

2.	POP-sessie 2TIN: 
	Brein aan het werk! Niet storen!
	In deze POP-sessie onderzochten we het effect van constante digitale connectiviteit op onze hersenen en leerden we strategieën om efficiënter te werken. Thema’s zoals focus, multitasken, breinrust, digitale overprikkeling en timemanagement kwamen aan bod. We ontdekten onder andere hoe notificaties, eindeloos scrollen en multitasken ons brein beïnvloeden, en hoe technieken zoals de Pomodoro-methode en de Eisenhower-matrix kunnen helpen bij betere productiviteit.
	Hogeschool PXL – campus Elfde-Liniestraat, Hasselt
	05 maart 2024

3.	POP-sessie 2TIN: 
	POPping
	Tijdens deze POP-sessie werkten we in groep rond zelfinzicht, feedback en het opstellen van een persoonlijk ontwikkelingsplan, met als doel meer veerkracht in onze opleiding en toekomstige job.
	Hogeschool PXL – campus Elfde-Liniestraat, Hasselt
	07 maart 2024

4.	POP-sessie 3TIN: 
	My Team and I
	Tijdens deze POP-sessie verdiepten we ons in teamwerking aan de hand van de modellen van Lencioni en Tuckman. We reflecteerden op onze rol binnen een team, leerden over de fasen van groepsontwikkeling en kregen inzicht in wat een goed functionerend team kenmerkt, inclusief vertrouwen, betrokkenheid en feedbackvaardigheden.
	Corda campus bij de ISpace
	09 oktober 2024, van 13:30 tot 15:30 (2 uur)

2.1.4	Internationalisering
1.	Internationale IT-events in Amsterdam – VueJS Meetup & TC39 JavaScript Meetup
	Tijdens deze driedaagse internationaliseringsactiviteit namen we deel aan twee IT-events in Amsterdam rond moderne webtechnologieën zoals Vue.js, micro-frontends en toekomstige JavaScript-standaarden.
	VueJS Amsterdam Meetup – Funda, Piet Heinkade 167, Amsterdam (11 maart 2025)
	AmsterdamJS TC39 Meetup – JetBrains, Terrace Tower, Gelrestraat 16, Amsterdam (12 maart 2025)
	11 en 12 maart 2025, telkens van 18:00 tot 21:00 (totaal: 6 uur)

	Culturele activiteit:
Op de derde dag bezochten we het NEMO Science Museum in Amsterdam. In dit interactieve museum kregen we op een leuke en duidelijke manier uitleg over onderwerpen zoals licht en geluid, oude en nieuwe technologie, waterkracht, het universum, experimenten en de mens. We konden zelf dingen uitproberen en bijleren over wetenschap en hoe alles om ons heen werkt.

 
3	Selectie van activiteiten
3.1	Activiteit 1: Projectweek 2TIN
Omschrijving
De projectweek was gericht op het versterken van onze persoonlijke en professionele ontwikkeling als voorbereiding op het Research Project. De doelstellingen van deze week waren duidelijk: beter leren samenwerken, inzicht krijgen in persoonlijke kwaliteiten en valkuilen, en bewust worden van het belang van soft skills en professionele communicatie. Tijdens de projectweek werkten we vooral in groepsverband, waarbij we deelnamen aan interactieve workshops, reflectiesessies en praktische opdrachten onder begeleiding van lectoren en gastsprekers. Deze week vormt een essentieel onderdeel van mijn opleiding, omdat het me voorbereidt op toekomstige projecten en de professionele werkomgeving.
Mijn persoonlijke doelstellingen waren om meer zelfvertrouwen op te bouwen in samenwerking en communicatie, mijn soft skills verder te ontwikkelen en om beter voorbereid te zijn op toekomstige projecten binnen mijn opleiding.
Kern (Showcase)
Tijdens de projectweek heb ik actief deelgenomen aan verschillende sessies. Eén van de belangrijkste onderdelen was de kennismaking en teambuildingsactiviteiten die zorgden voor een veilige en open sfeer binnen het team. Door deze oefeningen werd het makkelijker om met elkaar te communiceren en taken efficiënt te verdelen.
Daarnaast heb ik ook gewerkt met het kernkwadrant, een instrument dat mij hielp mijn persoonlijke kwaliteiten, zoals zorgvuldigheid en betrouwbaarheid, duidelijk in kaart te brengen. Tegelijkertijd maakte het mij bewust van mijn valkuilen, zoals perfectionisme en overvoorzichtigheid. Deze oefening gaf me inzicht in hoe ik mijn sterke punten kan benutten zonder in mijn valkuilen te stappen.
Verder was er een sessie gewijd aan feedback geven en ontvangen, waarin we praktische technieken leerden om feedback opbouwend te formuleren. Door middel van interactieve oefeningen kon ik actief oefenen met het geven en ontvangen van feedback, wat mijn communicatievaardigheden versterkte. Deze sessie heeft mij geholpen om te begrijpen dat feedback niet bedoeld is als kritiek, maar als een hulpmiddel om elkaar te versterken.
Ook was er een sessie over het belang van professioneel netwerken, waarbij we praktische tips kregen over het gebruik van LinkedIn. Hier maakte ik mijn eigen LinkedIn-profiel aan en leerde ik hoe ik mezelf online professioneel kan presenteren. Deze sessie benadrukte het belang van het onderhouden van waardevolle professionele contacten voor mijn toekomstige loopbaan. Ik leerde dat netwerken niet alleen handig is om een stage of job te vinden, maar ook om in contact te blijven met professionals uit mijn vakgebied en op de hoogte te blijven van belangrijke ontwikkelingen.
Hoewel er veel waardevolle momenten waren, vond ik sommige sessies intensief door de hoeveelheid nieuwe informatie. Vooral de uitgebreide toelichting over het Research Project en de uitleg over de bedrijfsstructuur bij Cegeka brachten een zekere mate van druk en onzekerheid met zich mee. Desondanks begreep ik dat ook dit nuttige ervaringen waren die mij voorbereiden op echte werksituaties waarin stress en complexe informatie vaak voorkomen. Ik realiseerde me hierdoor dat het belangrijk is om methodes te ontwikkelen om informatie effectief te organiseren en te verwerken.
Daarnaast namen we deel aan verschillende reflectiesessies waarbij we onze eigen werkstijl en communicatievaardigheden onder de loep namen. Door kritisch naar mijn eigen handelen te kijken, kreeg ik meer inzicht in hoe ik mij gedraag binnen een team en waar ik mij nog in kan verbeteren. Ook de interactieve werkvormen en groepsdiscussies hebben ertoe geleid dat ik meer open ben geworden in het uiten van mijn ideeën en meningen.
Tot slot was er een oefening waarbij we onze ervaringen en leerpunten van de week moesten samenvatten en presenteren aan elkaar. Dit dwong mij om stil te staan bij wat ik geleerd had en hielp me om mijn gedachten helder en bondig te formuleren.
Als laatste onderdeel van de projectweek namen we deel aan de projectenbeurs tijdens het PXL-Jobevent op donderdag 13 februari 2025. De beurs vond plaats van 13.00u tot 16.00u bij de Trixxo Arena. Vooraf moesten we ons goed voorbereiden door ons CV te updaten. Deze ervaring was erg nuttig omdat het ons direct in contact bracht met potentiële werkgevers, mogelijkheden bood om potentiële stageplaatsen te verkennen en ons liet oefenen met professionele interacties.
Reflectieopdracht
Door de projectweek heb ik veel waardevolle inzichten opgedaan die mijn persoonlijke en professionele ontwikkeling versterken. Het werken met het kernkwadrant was voor mij bijzonder nuttig omdat ik nu beter begrijp hoe mijn kwaliteiten en valkuilen elkaar beïnvloeden. Het herkennen van mijn neiging tot perfectionisme helpt mij om hier bewuster mee om te gaan en een evenwicht te vinden tussen het leveren van kwaliteit en het efficiënt afronden van taken. Tijdens groepswerk probeer ik mijn aandacht voor detail in te zetten om overzicht en structuur te brengen, zonder dat dit het tempo van het team vertraagt of het groepsproces belemmert.
De feedbacksessie heeft mij geholpen om communicatie binnen teams soepeler te laten verlopen. Ik voel me nu zelfverzekerder bij het geven en ontvangen van feedback, wat essentieel is in toekomstige projecten en professionele samenwerkingen. Sinds deze week probeer ik actief feedback te vragen aan groepsleden, en ik merk dat dit de samenwerking versterkt en leidt tot betere resultaten. Ik sta nu ook vaker stil bij hoe ik zelf op feedback reageer, wat mijn leerproces versterkt.
Ook het belang van soft skills werd tijdens deze week duidelijk. Technische kennis is belangrijk, maar zonder sterke communicatie en samenwerking zullen projecten minder effectief verlopen. Deze vaardigheden komen niet alleen van pas binnen schoolopdrachten, maar zullen later ook belangrijk zijn op de werkvloer, waar teamdynamiek en communicatie cruciaal zijn. Door hier nu al op te focussen, bouw ik aan een sterkere basis voor mijn toekomstige carrière.
Ik heb deze activiteit gekozen voor bespreking in mijn portfolio omdat de aangeleerde vaardigheden zoals feedback geven, effectief netwerken en zelfreflectie van groot belang zullen zijn in mijn toekomstige loopbaan. Bijna alles wat we in de projectweek behandeld hebben, vormt een essentiële voorbereiding voor professionele situaties die ik na mijn studies zal tegenkomen.

 

3.2	Activiteit 2: Hackathon – Hack the Future 2024 (Flexso Challenge)
Omschrijving
Tijdens de hackathon was het onze opdracht om een applicatie te ontwikkelen op basis van aangeleverde data, met behulp van moderne SAP-technologieën zoals UI5 en CAP. Deze applicatie moest de kans op buitenaards leven berekenen aan de hand van de Drake Equation, en de resultaten presenteren aan het einde van de dag. Mijn persoonlijke doelstellingen waren vooral gericht op het ervaren van hoe een hackathon in zijn werk gaat, het snel toepassen van nieuwe technologieën in teamverband, en het verbeteren van mijn soft skills, zoals communiceren en samenwerken onder tijdsdruk. Samen met een klasgenoot vormde ik een team waarin we de taken onderling verdeelden. We werkten elk aan een afzonderlijk onderdeel van de applicatie, maar stemden regelmatig af over de structuur, logica en visuele opbouw. 
 
Kern (Showcase)
De opdracht van Flexso, getiteld "Is anybody out there?", draaide om het bouwen van een webapplicatie met SAP-technologieën zoals UI5, een framework voor het ontwikkelen van gebruiksvriendelijke webinterfaces, en CAP, een backend-framework waarmee je eenvoudig dataservices en logica kunt opzetten. Het doel was om expedities naar verre sterrenstelsels te simuleren en potentiële buitenaardse beschavingen te detecteren, met behulp van datasets over sterren, planeten, aliens en hun leefbaarheid. We moesten ook de Drake Equation toepassen een formule die op basis van enkele variabelen inschat hoeveel kans er is op intelligent buitenaards leven om per sterrenstelsel een kansberekening in procenten te maken.
De afbeelding hierboven toont het resultaat van onze applicatie: een overzichtelijke en visueel aantrekkelijke "Exploration Cockpit". We ontwierpen een interactieve gebruikersinterface waarin gebruikers sterrenstelsels konden doorzoeken en filteren op basis van parameters zoals galaxynaam, planeettype, stertype, alientype en status. De resultaten werden gepresenteerd in een gestructureerde lijst met detailvensters waarin extra informatie werd weergegeven per stelsel. Deze visuele opbouw gaf gebruikers snel inzicht in de sterrenstelsels met de hoogste kans op leven.
De GitHub-repository die we vooraf kregen, had een duidelijke structuur met /app voor de frontend, /srv voor de backend, en /db/data met ruwe CSV-data. We begonnen met het analyseren van deze datasets en lieten ze automatisch inladen via CAP-services. Vervolgens brachten we de gegevens visueel in beeld met behulp van UI5-componenten. We verwerkten onder meer data over alien types, stertypes en hun overlevingskansen, en combineerden deze in berekeningen volgens een vereenvoudigde versie van de Drake Equation. De gebruiker kon vervolgens verkenningsmissies simuleren via API-aanroepen, met als resultaat een verkenningsrapport per sterrenstelsel. 
Tijdens de ontwikkeling werkten we in parallel aan verschillende onderdelen. Ik concentreerde mij op het backendgedeelte, waar ik de logica van de Drake Equation uitwerkte en implementeerde in CAP. Mijn teamgenoot richtte zich op de frontend: het ophalen van de gegevens en het weergeven ervan via de filters en UI-elementen. Ondanks deze verdeling overlegden we continu, wat zorgde voor een vlotte en probleemloze samenwerking. Onze ervaring met versiebeheer via GitHub hielp daarbij; we werkten efficiënt samen zonder conflicten in de code.
Technisch gezien slaagden we erin om het grootste deel van de opdracht succesvol af te ronden. Op basis van wat we zagen bij andere teams, leverden wij meer functionele onderdelen op. Wat minder goed verliep, was onze eindpresentatie. Omdat we zo gefocust waren op de technische uitwerking, begonnen we pas in de laatste 30 minuten met voorbereiden. Daardoor misten we structuur en diepgang in onze uitleg, wat waarschijnlijk onze eindscore beïnvloedde al kregen we buiten de top drie geen exacte ranking.
Toch kijk ik met een positief gevoel terug op deze intensieve dag. Tijdens de middagpauze bezochten we samen met enkele klasgenoten de Antwerpse Zoo, die zich vlak naast de hackathonlocatie bevond. Dankzij onze Hack The Future-badge kregen we gratis toegang. Het was een leuke en ontspannende onderbreking tijdens een dag vol focus, samenwerking en leermomenten, wat deze eerste hackathonervaring extra memorabel maakte.
 
Reflectieopdracht
Tijdens de hackathon ontdekte ik mijn sterke en zwakke punten beter. Mijn sterktes lagen vooral op technisch vlak: ik denk probleemoplossend en leer snel nieuwe technologieën. Samen met mijn teamgenoot verwerkten we de data uit de complexe CSV-bestanden en koppelden die via CAP aan de frontend. Zelf werkte ik specifiek aan het uitdenken en implementeren van de Drake Equation om in de backend het percentage te berekenen dat de kans op buitenaards leven per sterrenstelsel aangeeft. Mijn kennis van JavaScript en TypeScript kwam goed van pas bij het integreren van de gegevens en het ontwikkelen van een overzichtelijke en interactieve gebruikersinterface.
Aan de andere kant merkte ik dat mijn soft skills zoals communiceren met onbekenden en netwerken nog verbetering nodig hebben. Ik vond het moeilijk om spontaan contact te leggen met deelnemers van andere scholen, waardoor ik die sociale leerkansen minder benut heb.
Daarnaast heb ik geleerd hoe belangrijk voorbereiding en tijdsmanagement zijn bij een hackathon. Ondanks onze sterke technische uitwerking, had onze presentatie een groter effect kunnen hebben als we eerder waren gestopt met coderen. In de toekomst wil ik hier bewuster op inzetten door duidelijke deadlines voor presentatievoorbereiding in te bouwen.
Deze hackathon sluit perfect aan bij mijn opleiding, die sterk inzet op SAP-technologieën en samenwerking in ontwikkelprojecten. Ik koos deze activiteit voor mijn portfolio omdat het mijn eerste hackathonervaring was, én omdat we zelf mochten kiezen aan welke hackathon we deelnamen. We namen volledig zelfstandig deel, zonder begeleiding van docenten, wat het leereffect alleen maar vergrootte. Deze ervaring gaf me waardevolle inzichten in mijn kwaliteiten en werkpunten, en motiveert me om mijn communicatieve vaardigheden verder te ontwikkelen.
 
3.3	Activiteit 3: Internationale IT-meetups Amsterdam – Vue.js & JavaScript TC39 + NEMO Museum
Omschrijving
Voor onze iTalent-activiteit kozen drie klasgenoten en ik ervoor om deel te nemen aan internationale IT-events in Amsterdam. We kregen de vrijheid om zelf een bestemming en activiteit te kiezen. Omdat we allemaal een sterke interesse hebben in moderne webtechnologieën, besloten we om twee meetups bij te wonen rond JavaScript en Vue.js. We kozen bewust voor deze technologieën omdat we er momenteel ook mee werken tijdens onze stage en er erg enthousiast over zijn. Vue en Nuxt zijn krachtige tools binnen het frontend-landschap, en we wilden graag meer inzicht krijgen in best practices, evoluties en toekomstige standaarden.
De meetups vonden plaats op 11 en 12 maart 2025, respectievelijk bij Funda en JetBrains in Amsterdam. Beide evenementen werden volledig in het Engels gegeven. Dit gaf ons de kans om onze technische Engelse woordenschat uit te breiden en te wennen aan internationale professionele communicatie. De derde dag vulden we in met een culturele activiteit: een bezoek aan het interactieve NEMO Science Museum.
Kern (Showcase)
Tijdens de VueJS Meetup bij Funda kregen we presentaties van onder andere Natalia Tepluhina (Vue.js core team), Daniel Roe (Nuxt core team) en Reza Ranjbar (Funda). De talks gingen over teststrategieën in Vue, micro-frontends en performance in Nuxt.
 
Vooral naar de talk van Daniel Roe keek ik erg uit, aangezien ik tijdens mijn stage werk met Nuxt en hier ook in eerdere projecten al ervaring mee heb opgedaan. Daniel gaf het publiek de keuze tussen twee onderwerpen: "Unpacking Bundling" en "Building a Personal CLI". De meerderheid koos voor het eerste onderwerp. In deze presentatie ging hij dieper in op het optimaliseren van JavaScript-bundels binnen Nuxt. Hij besprak hoe Nuxt omgaat met het inlinen van styles, het gebruik van third-party scripts en hoe prerendering en payloads functioneren met caching. Ook toonde hij hoe fonts en externe scripts de performance beïnvloeden, en welke oplossingen Nuxt hiervoor biedt via 'Nuxt Scripts'. Deze inzichten zijn direct toepasbaar binnen mijn stageprojecten, waar performance en bundling belangrijke thema’s zijn.
De sessie van Natalia over "Seven ways to make your Vue component tests better" viel eerlijk gezegd wat tegen. Door haar sterke accent had ik moeite om de presentatie goed te volgen, wat het begrijpen van de inhoud bemoeilijkte. Daarnaast vond ik het onderwerp minder relevant of vernieuwend. Veel van de gedeelde tips kwamen overeen met wat we al behandeld hadden in de opleiding of tijdens stage, waardoor ik er persoonlijk minder waarde uit haalde.
 
De tweede avond namen we deel aan de AmsterdamJS TC39 Meetup bij JetBrains. Dit event bood ons een unieke blik achter de schermen van de standaardisatie van JavaScript. Daniel Ehrenberg vertelde over de evolutie van het decorator-voorstel, dat sinds 2018 in ontwikkeling is binnen TC39. Ujjwal Sharma lichtte de MessageFormat-standaard toe, bedoeld om internationale webapplicaties toegankelijker en gebruiksvriendelijker te maken. De paneldiscussie met leden van TC39 bood bovendien de kans om vragen te stellen en rechtstreeks feedback te krijgen van mensen die actief bijdragen aan de toekomst van JavaScript.
Dit was inhoudelijk één van de moeilijkere sessies, mede doordat alles volledig in het Engels was. Veel van de vragen uit het publiek begreep ik eerlijk gezegd niet volledig. Soms werden er ook grappen gemaakt waar iedereen om lachte, terwijl ik ze niet begreep. Omdat ik de context of de woordspeling niet snapte, voelde ik me af en toe wat buitengesloten. Toch motiveerde dit me om mijn technische Engelse woordenschat verder te verbeteren.
Op de derde dag bezochten we het NEMO Science Museum. Het museum was indrukwekkend groot, maar we merkten al snel dat het merendeel van de opstellingen en experimenten gericht was op kinderen. Dat wisten we vooraf niet, waardoor het bezoek iets minder leerzaam en relevant was dan gehoopt. Toch probeerden we er het beste van te maken door actief deel te nemen aan de interactieve installaties en alsnog nieuwe dingen te leren over thema’s zoals licht, geluid, energie en technologie. Zo deden we bijvoorbeeld een klein chemie-experiment waarbij we een mini-raket maakten met baking soda. De speelse aanpak bood ons op een andere manier inzicht in wetenschappelijke principes en maakte het ondanks alles toch nog een leerrijke ervaring.



Reflectieopdracht
Deze driedaagse ervaring was voor mij zeer waardevol. Ik heb niet alleen nieuwe technologieën leren kennen, maar ook een beter inzicht gekregen in hoe programmeertalen worden gestandaardiseerd en hoe belangrijk community feedback daarin is
Mijn sterkste punten tijdens deze activiteit waren mijn luistervaardigheid en het actief volgen van de presentaties. Daarnaast ben ik erin geslaagd om te netwerken met een paar medestudenten, iets wat me tijdens een vorige activiteit zoals de hackathon nog niet was gelukt. Mijn zwakkere punten waren dat ik niet de moed had om zelf vragen te stellen tijdens de sessies en dat ik niet alles begreep van wat er gezegd werd, omdat alles volledig in het Engels was en er vaak gebruik werd gemaakt van moeilijke vaktermen en IT-woorden die we op school niet gewend zijn. Hierdoor was het soms lastig om de inhoudelijke details goed te begrijpen.
Deze activiteit sluit perfect aan bij de opleiding, vooral bij vakken zoals mijn stage en Web Advanced, waarin we voor het eerst met Vue hebben leren werken. Dit legde de basis voor onze interesse in moderne frontend-frameworks zoals Nuxt, waarmee we nu ook tijdens onze stage werken. Ook binnen onze stage komt dit sterk terug: zo gebruiken we momenteel Nuxt Fonts voor geoptimaliseerde font loading en Nuxt i18n voor meertalige ondersteuning. De inzichten uit de meetups helpen ons dus rechtstreeks bij het verbeteren van onze eigen projecten op het vlak van performance en internationale toegankelijkheid.
Ik heb deze opdracht geselecteerd voor mijn portfolio omdat ze niet alleen mijn technische kennis heeft verdiept, maar me ook heeft uitgedaagd op vlak van soft skills zoals communiceren, samenwerken en initiatief nemen op een internationaal niveau. Het is een goed voorbeeld van hoe ik mijn leerproces verderzet buiten de klasmuren.
 
4	Eindreflectie
Na het afronden van mijn I-Talenttraject kijk ik met trots terug op mijn groei als student, ontwikkelaar en persoon. Ik ben intussen twee maanden bezig met mijn stage en merk elke dag hoe de activiteiten binnen I-Talent me beter hebben voorbereid op deze professionele ervaring.
De voorbije maanden heb ik niet alleen mijn technische vaardigheden versterkt, maar ook bewust gewerkt aan mijn persoonlijke ontwikkeling. Dankzij onder andere de projectweek, hackathon en internationale IT-meetups ben ik bewuster geworden van wie ik ben binnen een teamcontext. Ik heb geleerd om mijn eigen kwaliteiten in te zetten, zoals zorgvuldigheid en probleemoplossend denken, maar ook om mijn valkuilen te herkennen, zoals perfectionisme of terughoudendheid bij nieuwe contacten.
Een van de belangrijkste inzichten die ik heb opgedaan is dat soft skills net zo belangrijk zijn als technische kennis. Vaardigheden zoals feedback geven en ontvangen, professioneel communiceren en samenwerken met mensen van verschillende achtergronden zijn essentieel op de werkvloer. Tijdens mijn stage merk ik hoe deze vaardigheden het verschil maken: ik durf constructieve feedback te geven aan collega’s, stel mij actief op in meetings en weet wanneer ik moet luisteren of doorvragen.
Mijn leertraject is een combinatie geweest van observeren, reflecteren en geleidelijk meer initiatief nemen. Tijdens de hackathon leerde ik onder druk werken in een onbekende omgeving, terwijl ik tijdens de projectweek leerde hoe belangrijk het is om jezelf goed te kennen. De internationale meetups leerden me dan weer hoe breed het IT-landschap is en hoe waardevol het is om ook buiten je schoolmuren bij te leren.
Mijn sterktes liggen in mijn technische basis, analytisch denken en mijn motivatie om steeds bij te leren. Ik merk dat ik snel technologieën oppik en complexe vraagstukken kan doorgronden. Daarnaast ben ik loyaal in samenwerking: ik neem mijn verantwoordelijkheid op en probeer steeds helder te communiceren over de stand van zaken binnen een project.
Op vlak van verbetering wil ik verder blijven groeien in mijn sociale en communicatieve vaardigheden. Hoewel ik al veel vooruitgang heb geboekt, blijf ik mezelf uitdagen om actiever te spreken in groep, presentaties met meer zelfvertrouwen te brengen en gemakkelijker contact te leggen met externen. Ook wil ik leren om sneller beslissingen te nemen, zonder te lang te twijfelen of te veel details te willen perfectioneren.
Wat betreft de X-Factor: ik zie mezelf evolueren naar een professionele houding die aansluit bij de visie van Hogeschool PXL. Ik toon betrokkenheid en empathie in de samenwerking met mijn teamleden en probeer actief te luisteren naar hun noden en ideeën. Tegelijk werk ik met passie aan alles wat ik doe of dat nu een schoolopdracht is of een stageproject.
Ik probeer ondernemend te zijn door verantwoordelijkheid op te nemen, initiatief te tonen en mee te denken over oplossingen. Tijdens mijn stage denk ik actief mee over hoe processen verbeterd kunnen worden, en durf ik ook ideeën aan te brengen.
Internationale samenwerking kwam voor mij aan bod tijdens de driedaagse in Amsterdam, waar ik deelnam aan internationale IT-meetups. Dit verbreedde mijn perspectief en leerde mij het belang van netwerken en samenwerking buiten de eigen context.
Ten slotte sta ik open voor multidisciplinaire samenwerking. Ik ben me er steeds meer van bewust hoe waardevol het is om kennis te combineren en samen te werken met mensen met verschillende expertise. Binnen teamprojecten weet ik mijn rol op te nemen, maar heb ik ook respect voor ieders bijdrage. Die brede ingesteldheid helpt mij om flexibeler en waardevoller te functioneren binnen een team.
Deze combinatie van empathie, ondernemerschap, (internationale) samenwerking en multidisciplinariteit maakt dat ik de X-factor actief ontwikkel en toepas. Ik ben nog niet op mijn eindpunt, maar ik voel dat ik op de juiste weg ben.
In de toekomst zie ik mezelf als een fullstack developer die zich blijft bijscholen, liefst in een omgeving waar ruimte is voor innovatie en zelfstandigheid. Mijn droom is nog steeds om ooit als freelancer aan de slag te gaan of mijn eigen IT-bedrijf op te starten. Maar eerst wil ik zoveel mogelijk ervaring opdoen, zowel technisch als menselijk. De basis die ik via I-Talent gelegd heb, vormt een stevig vertrekpunt voor een leerrijke en hoopvolle toekomst.

